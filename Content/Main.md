# بهترین سایت دنیا

با جرات می‌توان از این وب‌سایت به عنوان بهترین سایت دنیا نام برد.
دلایلی در زیر آمده است که می‌تواند متعصب‌ترین افراد را هم قانع کند.

## واقعا انتظارات ما از یک صفحه وب چیست؟

افکار عموم مبنی بر این است که هر چقدر یک صفحه وب زیبا، پر از انیمیشن و افکت باشد آن وب‌سایت در حدی است که بتوان لقب یک وب‌سایت خوب را به‌ آن داد. ولی چرا موقع طراحی و پیاده‌سازی بخش‌های مختلف، هیچ توجهی به سرعت لود، حجم و نکات مهم‌تری که حیاتی هستن نمی‌شود چرا فقط به چشمانمان اهمیت می‌دهیم؟ پس بهتر است حتی برای دقایقی این را مدنظر داشته باشیم، که سایتی ایده‌آل است که معیار‌های آن عادلانه و دارای تناسب باشد.

در ادامه معیار‌های یک وب‌سایت خوب را برایتان لیست خواهیم کرد :

- سرعت اجرای قابل تحمل
- حجم کم
- نمایش درست در ابعاد‌ها و سایز های مختلف صفحه (Responsive)
- قابل نمایش و اجرا در تمام مرورگر‌ها
- دسترسی پذیری برای افراد خاص
- مشخص بودن هدف اصلی

من در این وب‌سایت ضعفی نمی‌بینم دلیل‌ آن هم رعایت کردن تمام معیار‌هایی است که اشاره کردیم. این تک صفحه وب جدای از پیچیده نبودن در نظر کاربر و حجم مناسب، در تمامی مرورگر‌های موجود در عالم قابل اجرا و استفاده است. این وب‌سایت هدف مشخصی دارد، در تمامی دستگاه‌های هوشمند با هر ابعادی قابل نمایش است برای این وب‌سایت مهم نیست که در دسکتاپ باز شود یا تلفن‌همراه و یا هر سایز دیگری؛ همچنین افرادی با معلولیت بینایی مانند کوررنگی نیز توان دسترسی راحت به تک صفحه ما را دارند.

اگه تا الان موارد بالا شما را قانع نکرد پس کمی بیشتر درباره معیار های حیاتی بدانید و در تصمیم گیری خود آن‌ها را لحاظ کنید :


## سبک

این وبسایت واقعا حجمی ندارد، به اندازه‌ای کم حجم است که صحبت درباره حجم این وب‌سایت شوخی‌ای بیش نیست،حجم تمام بخش‌های این تک صفحه با‌ هم از اندازه حجم یک لوگو در یک سایت مرسوم نیز کم‌تر است. وزن فونت خاصی روی این وب‌سایت اعمال نشده در حالی که اکثر وب‌سایت وزن فونتی را لود می‌کنند که هرگز استفاده‌ای از آن در پروژه نخواهند داشت، عکس‌های بی‌دلیل ندارد و کاملا در اصولی‌ترین حالت خود قرار دارد.



## واکنشگرا

شاید قبل از ورود دستگاه‌های هوشمند همراه در هر ابعادی،  این موضوع اصلا و ابدا مهم نبوده و در لیست معیار های ما جایی نداشته است. اما این موضوع در این زمانه برای طراحان وب‌سایت امری مهم و بسیار جدی است اما ریسپانسیو کردن نیز قواعد و اصولی دارد، استفاده بیش از حد و نسنجیده از فریمورک‌های مختلف مانند بوت‌استرپ و نمونه‌های دیگر برای این امر می‌تواند اثر منفی روی حجم وب‌سایت ما داشته باشند همچنین استفاده افراط گونه از Media query ها نیز تاثیری جز این نخواهد داشت.


## اجرا در اکثر مرورگر ها

اگر یک وب‌سایتی در تمام مرورگر‌ها به صورت مناسب اجرا و خروجی یکسانی نداشته باشد، مطمئنا در دسته سایت‌های خوب قرار نمی‌گیرد. این موضوع بسیار حائز اهمیت است. مرورگر‌ها یک‌سری تفاوت گسترده‌تری دارند و همین تفاوت باعث خروجی متفاوت می‌شود، پس به عنوان یک توسعه دهنده وب بهتر است خروجی پروژه را در مرورگر های مرسوم تست کنید و در صورت مغایرت آن را اصلاح کنید.


## مشخص بودن هدف

یک وب‌سایت خوب باید دارای یک موضوع واحد باشد، برای مثال کاربر با سرچ یک موضوعی و بررسی نیاز خود در سطح اینترنت، به وب‌سایت شما می‌رسد و در نتیجه انتظار دارد آن نیاز را در سایت‌ شما برطرف کند اگر موضوع اصلی قربانی پرش های موضوعی نویسنده و توسعه دهنده شود، اعتماد کاربر به سایت از بین خواهد رفت و منجر به ترک سایت توسط کاربر می‌شود.

## سرعت اجرا

عموما کاربران یکی از بی‌حوصله‌ترین و باعجله‌ترین افراد هستن، پس سرعت اجرا و بارگذاری سایت در کم‌ترین زمان ممکن می‌توان بر اعتماد آن‌ها از وب‌سایت تاثیر مثبت بگذارد و اعتماد آن‌ها را جلب کند، تحقیقات نشان داده است که وب‌سایتی که با سرعت خوبی بارگذاری شود، درصد فروش نسبتا بالایی نسبت به وب‌سایتی که با سرعت کم‌تری اجرا شود، خواهد داشت.


## دسترسی برای افراد خاص

بک وب‌سایت چقدر برای راحتی و آرامش کاربران خاص و دارای محدودیت خود وقت می‌گذارد؟ استفاده یک فرد ناشنوا از یک وب‌سایت ارائه دهنده ویدیو چقدر می‌تواند مشکل باشد در حالی که فکری برای این افراد نشده؟ فردی با مشکلات بینایی چگونه باید متن های دارای طیف رنگی خاص را ببیند؟ پس یکی دیگر از معیار‌های یک وب‌سایت خوب در نظر گرفتن آرامش این افراد در کنار دیگر کاربران است.


## کلام آخر

جدای از نکات گفته شده در بالا؛ عنوان بهترین سایت برای این تک صفحه تنها یک تلنگر و گوشزدی برای رعایت اصول حیاتی و مهم در طراحی و توسعه وب‌سایت است، نگه‌ داشتن سرعت اجرا وب سایت در ایده‌آل‌ترین حالت ممکن در حین بهینه‌ترین حجم ممکن. در کل مراقب رفتار‌های افراط گونه خود باشیم و در همه حال تناسب را رعایت کنیم.



